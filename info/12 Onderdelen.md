# Cursusonderdelen

Dit ben je per week kwijt aan dit vak:

* 12 uur computerpracticum
* 9 uur thuis lezen, leren en een beetje programmeren

Dat betekent een wekelijkse studielast per week van gemiddeld 21 uur. Hou er
rekening mee dat je best wat meer tijd kwijt kan zijn, studenten verschillen nu
eenmaal. Als je nog niet eerder geprogrammeerd hebt moet je even over een
drempel heen voordat je het begint te begrijpen.

## Huiswerk

Vóór aanvang van elke workshopweek moet je een aantal hoofdstukken uit het boek
lezen. Hierin moet je aantekenen welke onderdelen je moeilijk te begrijpen
vindt, en welke vragen in je opkomen bij het lezen. Deze aantekeningen zullen
we bekijken en bespreken. Daarom moet je je syllabus elke week meenemen.

## Workshops

Tijdens de eerste drie weken van het vak volg je *workshops* waarin je met
redelijk kleine opdrachten de basis van Python en programmeren leert. Je laat
het eindresultaat zien aan de assistent, die je code bekijkt en wat feedback
geeft, en vervolgens je opdracht aftekent. De assistent geeft feedback over de
rubrieken zoals hieronder vermeld onder "Problem Sets".

## Problem Sets

Er zijn twee *problem sets* waarin je wat grotere programma's gaat uitwerken en
invullen. De bedoeling is dat je enigszins zelfstandig de opdrachten leert
lezen en begrijpen, en vervolgens een oplossing formuleren en implementeren.

Elk ingeleverd programma wordt beoordeeld op de volgende factoren;

* Omvang --- heb je alles geprobeerd?

    0. niet of leeg ingeleverd
	1. onaf
	2. basis staat maar niet alles afgemaakt
	3. precies het minimum zoals in de opdracht
	4. extra's geprobeerd
	5. meer dan in de opdracht stond
	{: start="0"}

* Correctheid --- doet het programma wat de gebruiker mag verwachten?

	0. echt niet werkend te krijgen voor ons
	1. kost teveel tijd om werkend te krijgen
	2. problemen in de werking, waarschijnlijk een vergissing
	3. werkt, maar niet altijd goede antwoord
	4. goede uitvoer voor alle te verwachten invoer
	5. perfectie, ook foutieve invoer afgevangen
	{: start="0"}

* Ontwerp --- hoe ordelijk is je code?

    0. we kwamen er helemaal niet uit
	1. veel onnodig ingewikkelde constructies, vermijden bepaalde mogelijkheden
	2. ingewikkeld, maar toont kennis van mogelijkheden
	3. ongecompliceerd, details misschien inefficiënt
	4. goed gebruik van de mogelijkheden die te taal biedt
	5. perfectie, je hebt erover gelezen en het uitstekend toegepast
	{: start="0"}

* Stijl --- hoe leesbaar is je code?

    0. volledig onleesbaar voor ons
	1. soms is er iets moois, maar over het algemeen niet goed leesbaar
	2. elementen uit de stijlgids zijn toegepast maar niet consistent
	3. leesbaar en consistent, misschien nog een enkel probleem
	4. helemaal consistent, afwijkingen van de stijlgids alleen goed beredeneerd
	5. perfectie, veel eigen principes maar volledig consistent
	{: start="0"}

Het cijfer voor een problem set wordt vaak bepaald door middel van de volgende
formule:

$$"omvang" * (3 * "correctheid" + 2 * "ontwerp" + 1 * "stijl")$$.

De deadline is vrijdag 17:00 voor alle studenten.

De bedoeling is dat je tijdens de cursus steeds betere en leesbaardere
programma's gaat insturen. De schaal staat dus niet helemaal vast: we kijken
ook hoe je prestaties groeien. Compenseren van voldoendes met onvoldoendes is
dan ook niet direct de bedoeling of mogelijk.

Het is prima om vóór je instuurt de assistent nog even te vragen naar je opgave
te kijken en verbeteringen aan te brengen.

## Project

Het doel van het project is om je zelfstandig een idee uit te laten werken voor
een programma. Zo leer je begrijpen welke kennis en vaardigheden je nodig hebt
om dit te doen. Let op dat het een oefening is! Perfectie is absoluut niet
vereist.

In de eerste week ga je een technisch ontwerp maken van je programma en daarvan
een eerste versie implementeren. Vervolgens geven we je feedback waarmee je in
de tweede week een verbeterde versie van het programma kunt maken.

Ook bij het project is de beoordeling op de criteria van de problem sets.

## Tentamen

Omdat het mogelijk is bijna ongemerkt mee te liften met een medestudent tijdens
het maken van de practica, checken we met het tentamen nog een keer of je
zelfstandig de leerdoelen van het vak gehaald hebt. Je moet een voldoende
halen.
