# Cursusonderdelen

Dit ben je per week kwijt aan dit vak:

* 8 uur computerpracticum
* 13 uur thuis lezen, leren en een beetje programmeren

Dat betekent een wekelijkse studielast per week van gemiddeld 21 uur. Hou er
rekening mee dat je best wat meer tijd kwijt kan zijn, studenten verschillen nu
eenmaal. Als je nog niet eerder geprogrammeerd hebt moet je even over een
drempel heen voordat je het begint te begrijpen.

## Deadline

De wekelijkse deadline is vrijdag 15:00 uur. Mis je de deadline, dan hebben wij geen tijd meer om het na te kijken en wordt het lastig het vak nog te halen. Stuur daarom altijd in wat je hebt.

## Huiswerk

Vóór aanvang van elke week moet je een aantal hoofdstukken uit het boek lezen.
De hoofdstukken staan gelinkt bij de opdrachten. Teken aan welke vragen je hebt bij het lezen en bespreek deze vragen met je assistent.

## Workshops

Tijdens de eerste drie weken van het vak volg je *workshops* waarin je met
redelijk kleine opdrachten de basis van Python en programmeren leert. Je laat
het eindresultaat zien aan de assistent, die je code bekijkt en wat feedback
geeft, en vervolgens je opdracht aftekent. De assistent geeft feedback over de
rubrieken zoals hieronder vermeld onder "Problem Sets".

## Problem Sets

Er zijn twee *problem sets* waarin je wat grotere programma's gaat uitwerken en
invullen. De bedoeling is dat je enigszins zelfstandig de opdrachten leert
lezen en begrijpen, en vervolgens een oplossing formuleren en implementeren.

Elk ingeleverd programma wordt beoordeeld op de volgende factoren;

* Omvang --- heb je alles geprobeerd?

	1. echt onaf, gewoon gestopt
	2. er missen enkele delen
	3. er mist een klein deel van de opdracht
	4. helemaal zoals in de opdracht
	5. meer dan in de opdracht stond (alleen in overleg)

* Correctheid --- doet het programma wat de gebruiker mag verwachten?

	1. kost teveel tijd om werkend te krijgen
	2. problemen in de werking, buggy
	3. werkt, maar niet altijd goede antwoord
	4. goede uitvoer voor alle voorbeelden in de opdracht
	5. perfectie, ook foutieve invoer afgevangen

* Ontwerp --- hoe ordelijk is je code?

	1. veel ingewikkelde code of vermijden van bepaalde keywords zoals `for`
	2. ingewikkeld, maar toont kennis van mogelijkheden
	3. ongecompliceerd, details misschien inefficiënt
	4. strak en efficiënt met de mogelijkheden die te taal biedt
	5. perfectie, je hebt over ontwerp gelezen en dit uitstekend toegepast

* Stijl --- hoe leesbaar is je code?

	1. over het algemeen niet goed leesbaar
	2. elementen uit de stijlgids zijn toegepast maar niet consistent
	3. leesbaar en consistent, misschien nog een enkel probleem
	4. consistent, ook bij afwijkingen van de stijlgids
	5. perfectie, veel eigen principes maar volledig consistent

De deadline is vrijdag 15:00 voor alle studenten.

De bedoeling is dat je tijdens de cursus steeds betere en leesbaardere
programma's gaat insturen. De schaal staat dus niet helemaal vast: we kijken
ook hoe je prestaties groeien. Compenseren van voldoendes met onvoldoendes is
dan ook niet direct de bedoeling of mogelijk.

Het is prima om vóór je instuurt de assistent nog even te vragen naar je opgave
te kijken en verbeteringen aan te brengen.

## Project

Het doel van het project is om je zelfstandig een idee uit te laten werken voor
een programma. Zo leer je begrijpen welke kennis en vaardigheden je nodig hebt
om dit te doen. Let op dat het een oefening is! Perfectie is absoluut niet
vereist.

In de eerste week ga je een technisch ontwerp maken van je programma en daarvan
een eerste versie implementeren. Vervolgens geven we je feedback waarmee je in
de tweede week een verbeterde versie van het programma kunt maken.

Ook bij het project is de beoordeling op de criteria van de problem sets.

## Tentamen

Omdat het mogelijk is bijna ongemerkt mee te liften met een medestudent tijdens
het maken van de practica, checken we met het tentamen nog een keer of je
zelfstandig de leerdoelen van het vak gehaald hebt. Je moet een voldoende
halen.
