# Studiewijzer

*Versie: September 2014 (3.0 beta)*

Welkom bij deze cursus Inleiding Programmeren. We gaan programmeren in Python,
een eenvoudige taal met vele mogelijkheden. Je leert over de basis van het
programmeren, maar je gaat ook kijken naar toepassingen in andere vakgebieden.

|Opleiding  |Informatiekunde jaar 1 en de minor ICM|
|Periode    |Semester 1, periode 1                 |
|Coördinator|Hans Dekkers                          |
|Docent     |Martijn Stegeman                      |
|Studielast |6 studiepunten                        |
|Vakcode    |5072PRGM6Y                            |

Binnen de opleiding informatiekunde en de minor ICM is dit vak het begin van de
leerlijn 'techniek'. De vaardigheden die je hier leert heb je nodig om de
computerpractica van andere vakken te kunnen maken.

## Contact

De staf bestaat uit je docent en diverse studentassistenten. Door de omvang van
de cursus hebben we geen tijd voor het geven van programmeerhulp via e-mail.
Spreek dus de studentassistenten tijdens het practicum als je inhoudelijke vragen hebt.

### Praktische vragen?

Stuur een mail naar <progik@mprog.nl> of spreek je assistent aan. Voor uitzonderingen en afspraken moet je altijd een mail sturen.

### Docent

Martijn Stegeman  
<stegeman@uva.nl> (mail voor vragen van persoonlijke aard)  
telefoon: (020) 525 5235

## Leerdoelen

* Je kunt uitleggen hoe een computer werkt en gebruikt kan worden om problemen
  door te rekenen en informatie te beheren.

* Je kunt een idee voor een programma omzetten naar werkende code, opgedeeld in
  functies.

* Je kunt bij programmeertalen bijgeleverde bibliotheken gebruiken in je eigen
  programma's.

* Je kunt programma's overzichtelijk en beter leesbaar maken door een
  consistente stijl toe te passen.

* Je kunt programmeerfouten opsporen en verbeteren: syntaxfouten in de code en
  logische fouten in de achterliggende algoritmes.

## Verwachtingen

Dit vak bestaat uit drie workshops, twee problem sets, één project en één
afsluitend tentamen. Om de leerdoelen te kunnen halen is het bovenal belangrijk
om heel veel te oefenen met programmeren.

* We verwachten dat je altijd vóór het practicum je huiswerk
  hebt gedaan en dat je je vragen bespreekt met de assistent.

* We verwachten dat je 2 uur per week aanwezig bent bij je werkcollege en 6 uur bij de computerpractica. Mocht je een practicum missen door ziekte, dan is er een mogelijkheid tot inhalen op donderdag.

  Als je meer dan een week vooruit loopt én alle programmeeropdrachten hebt
  gedaan kun je schriftelijk aan de docent verzoeken om vrijstelling van de
  aanwezigheidsverplichting. Dit wordt alleen gehonoreerd als je code van
  uitstekende kwaliteit is.
  
  Procedure: je stuurt een week vóór de deadline je opdracht in, en stuurt een mail om ons om vrijstelling te vragen. Wij controleren je inzending op volledigheid en bevestigen je vrijstelling. Je hebt in de volgende week nog de mogelijkheid om je code beter te maken naar aanleiding van de feedback die je krijgt.

* We verwachten dat je wekelijks op de laatste practicumdag je uitwerkingen van
  de workshops bespreekt met de assistent.

* We verwachten dat je uiterlijk vrijdagavond je opdracht van de
  week inlevert.

* We verwachten dat je de feedback over je opdrachten gebruikt om de opdrachten
  van de volgende week beter te maken.

Mocht je in de problemen komen met het vak en het tempo, zorg dan dat je meteen
contact opneemt. Als het gaat om persoonlijke problemen of andere onvermijdelijke zaken, zijn we altijd bereid te zoeken naar oplossingen voor zover mogelijk met de hoeveelheid studenten in het vak.

## Eindcijfer

Je krijgt een eindcijfer voor dit vak als je:

* voldoende uren aanwezig bent geweest tijdens de practica;
* alle workshops tijdens het practicum hebt laten aftekenen;
* alle benodigde programma's op tijd hebt ingeleverd;
* een voldoende hebt gehaald voor het tentamen.

Als je niet aan de normen voor de opdrachten voldoet, krijg je geen cijfer voor
het vak, maar een aantekening *niet aan de voorwaarden voldaan (NAV)*, een
onvoldoende dus. Niettemin denken we dat elke student deze cursus kan halen.

Ben je niet voldoende aanwezig geweest bij de practica dan krijg je geen
eindcijfer maar een aantekening *niet aanwezig (NA)* op je cijferlijst.

Als je het practicum hebt gehaald, maar het tentamen niet, krijg je een *NAV*
en kun je het tentamen éénmalig herkansen.

Het eindcijfer is gebaseerd op de cijfers van de workshops, de problem sets en
het project. In de basis gebruiken we het gemiddelde van problem set 1 (25%),
problem set 2 (25%) en het project (50%). Het tentamen telt dus niet mee in de
berekening, maar moet wel voldoende gemaakt worden.
